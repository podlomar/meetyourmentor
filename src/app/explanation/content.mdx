# Jak funguje párování

Aplikace Meet Your Mentor vždy najde párování mezi mentory a mentees týmy tak, aby se minimalizovala nespokojenost všech zúčastněných. 

## Rychlé vysvětlení

Jak se vyznat ve výsledném párování si ukážeme na příkladu:

Dejme tomu, že mentee Alice byla spárována s mentorem Bedřichem a měla Bedřicha ve svých preferencích na 5. místě. To znamená, že jsou čtyři mentoři, které by Alice chtěla více, než Bedřicha. Alice však byla s Bedřichem spárována proto, že všichni tito čtyři mentoři chtěli svého výsledného partnera více než Alici. Kdyby byli s Alicí, pohoršili by si proti svému současnému stavu.

Tomuto principu říkáme **stabilita** a platí ve výsledném párování pro každého mentora/mentee, tedy i pro Bedřicha. Bedřich si také nemůže polepšit, protože by ho ostatní odmítli s tím, že by si s ním pohoršili proti aktuálnímu stavu.

## Podrobné vysvětlení

Pro zájemce, kteří se chtěji pustit hlouběji, uvádíme detailní postup, jak se dojde k výslednému párování. K vyložení celého postupu potřebujeme nejprve zavést několik pojmů.

- **Mentor** - pro naše účely takto označujeme jeden celý mentorský tým, i v případě, že by v něm byly ženy.
- **Mentee** - jeden celý mentees tým.
- **Účastník** - mentor nebo mentee.
- **Skóre účastníka** - pořadí protějšku, se kterým byl účastník spárován v jeho seznamu preferencí. Pokud napřklad mentor získal v párování mentee, která byla na prvním místě v jeho seznamu preferencí, jeho skóre je 1, pokud byla na druhém místě, jeho skóre je 2 atd. Tedy čím menší skóre, tím je účastník spokojenější s výsledkem.
- **Skóre mentorů** - součet skóre všech mentorů v párování.
- **Skóre mentees** - součet skóre všech mentees v párování.
- **Nespokojený pár** - dvojice mentor/mentee, kteří nejsou spárováni, ale preferují sebe navzájem před protějšky, které jim byly vybrány. To znamená, že kdyby nespokojený pár byl spolu, obě strany by na tom byly lépe, než jsou teď.

### Párovací kritéria

Nejdůležitějším kritériem pro výběr dobrého párování je již zmíněná **stabilita**. Párování je stabilní, když v něm neexistují žádné nespokojené páry. Lze gerantovat (rozuměj matematicky dokázat), že ať jsou preference účastníků rozděleny jakkoliv, existuje vždy alespoň jedno stabilní párování.

Může se však snando stát, že stabilních párování existuje pro danou situaci více. Abychom z nich vybrali to nejlepší, sledujeme u všech stabilních párování následující kritéria:

- **Celkové zklamání** - skóra účastníka s nejhorším (tj. nejvyšším) skóre. Tedy skóre nejméně spokojeného účastníka.
- **Celková férovost** - párování je tím férovější, čím menší je absolutní hodnota rozdílu mezi skórem mentorů a skórem mentees. Tedy čím více se skóra účastníků blíží k sobě, tím férovější je párování.
- **Celková spokojenost** - celková spokojenost je tím vyšší, čím nižší je součet skóre mentorů a mentees.

### Algoritmus

Algoritmus pro nalezení nejlepšího párování pracuje v následujících krocích:

1. Najdi všechna stabilní párování pomocí [rozšířeného Gale-Shapley algoritmu](https://en.wikipedia.org/wiki/Gale%E2%80%93Shapley_algorithm).
1. Ze stabilních párování vyber všechna párovnání s nejmenším celkovým zklamáním.
1. Z výsledku vyber všechna párování s největší celkovou férovostí.
1. Z výsledku vyber všechna párování s největší celkovou spokojeností.
1. Z výsledku vyber všechna párování s nejvyšší spokojeností mentorů.
1. Pokud výsledek stále obsahuje více párování, vyber první z nich.
